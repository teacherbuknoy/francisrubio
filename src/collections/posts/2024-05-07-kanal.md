---
title: "Kanal at Aircon Humor"
description: "Isang pagtuklas sa pangmasa at pangmayamang sense of humor."
category: [Life]
theme:
  scheme: light
  color: '#FDC4D1'
  color-hsl: '346 93% 88%'
  style:
    image:
      '--img-object-fit': cover
      '--img-object-position': right top
      '--post-image': linear-gradient(var(--theme-color), var(--theme-color))
cover:
  folder: 'questions'
  filename: cover.png
  header: header.png
  sizes: [500, 600, 700, 1000, 1280]
  formats: ['png', 'webp', 'avif']
author: "teacherbuknoy"
language: "tl"
toc: false
seo:
  twitter:
    url: "https://ik.imagekit.io/8jjzxcl9p/tr:w-800/posts/questions/twitter.png"
    is_prefixed: false
  og:
    url: "https://ik.imagekit.io/8jjzxcl9p/tr:w-1200/posts/questions/og.png"
    is_prefixed: false
templateEngineOverride: md,njk
eleventyExcludeFromCollections: true
permalink: null
---

Ang <i>kanal humor</i> ay isang kataga na hindi pa nabibigyan ng kongkretong kahulugan, pero talamak na ginagamit ng mga Millenial at Gen Z para tumukoy sa isang uri ng sense of humor. Pero sa katunayan, mas angkop itong ituring bilang isang kultura o subkultura na, bagama't hindi estriktong kinabibilangan ng bagong henerasyon, ay mas maiuugnay sa mga taong edad 35 pababa, lalo na ang mga aktibo sa social media.

Sa madaling sabi, ang <dfn>kanal humor</dfn> ay isang uri ng sense of humor, set ng mga kaasalan, at/o kaligirang karanasan at kinalakhan na itinuturing na makamasa, makamahirap, at/o makadugyot at makamarumi. Karaniwan na, iniuugnay ang kanal humor sa mga kabilang sa middle class at lower class. Mula sa etimolohiya ng salitang ito, ang mga taong may kanal humor ay lumaki o nagkaroon ng maraming buhay-danas sa paligid ng o malapit sa mga kanal—samakatuwid nga, mga pamayanang hindi eksklusibo, subdivision, o mansyon.

Para sa higit na kaunawaan, makabubuting isaalang-alang ang direktang kabaligtaran nito: ang <dfn>aircon humor</dfn>. Mula sa kataga mismo, tumutukoy ito sa sense of humor na pangmayaman, mga taong lumaki sa mga pamilyang may air conditioning system. Ang mga kasapi nito ay nasa upper class, o lalong higit, sa mga kasapi sa naghaharing uri.

Maaari nating sipatin ang kanal humor sa maraming katangian nito, o maaari din namang sa kontrast nito laban sa aircon humor. Alinman sa dalawang ito ay mabisa para lalong maunawaan hindi lang ang dalawang konseptong ito kundi maging ang demograpiko ng dalawa. Sa katunayan, sa ilang diwa at para sa ilang tao, malay man nila o hindi, ang kanal at aircon humor ay mga pantanging label para sa dalawang magkaibang demograpiko. Tingnan natin ang dalawang ito.

## Pagtutulad at kontrast sa kanal at aircon

Sa pinakapangunahing diwa nito, ang kanal at aircon humor ay pawang mga sense of humor. Ang demograpikong umusbong may kaugnayan sa dalawang ito ay dahil lamang sa likas na pagkakapangkat-pangkat batay sa kung anong sense of humor mayroon ang isa. Gaya nga sa isang kasabihan, ang mga ibon ng iisang balahibo ang nagsasama-sama sa iisang grupo. Kaya bago natin sipatin ang kaasalan, bokabularyo, at antropolohiya ng kanal at aircon humor, pag-usapan muna natin ang katangian ng dalawa.

Ang aircon humor ay simplistiko at walang muwang. Karaniwan itong nakasentro sa mga <i lang="en">pun</i> o paglalaro sa mga salita. Kalimitan ding magkaugnay ang aircon humor at kalinisan ng pananalita. Mas angkop ang aircon humor sa mga kapaligirang <i lang="en">corporate</i>. Karaniwan nang salà ang aircon humor upang mapanatili ang pagkainosente nito. Siguro, kaakibat ng mataas na antas sa buhay at lipunan ang pagkakonserbatibo sa moral, kaya naman nagkakaroon ito ng aninag sa sense of humor ng mga taong aircon. Para sa aircon humor, mas mahalaga ang kalinisan kaysa sa katatawanan nito, ano pa't wala itong ibang magawa kundi maging simple at ikulong ang sarili nito sa paglalaro sa mga salita.


<figure class="image">
<video controls data-testid="play-video" src="https://v16-web-newkey.tiktokcdn.com/dc0bc12df270da1acf200603f8351825/663a9f8a/video/tos/useast2a/tos-useast2a-pve-0068/oIjIIkX85zAORkIMsSfEgIyQZCIodAaMEUNNih/?a=1988&amp;bti=NDU3ZjAwOg%3D%3D&amp;ch=0&amp;cr=3&amp;dr=0&amp;lr=tiktok&amp;cd=0%7C0%7C1%7C&amp;cv=1&amp;br=2680&amp;bt=1340&amp;cs=0&amp;ds=3&amp;ft=piJEeMei8Zmo0IslN-4jVpD7ypWrKsd.&amp;mime_type=video_mp4&amp;qs=0&amp;rc=NjMzZ2gzNjM6Mzs4OmkzM0BpandqPDc6ZnY3azMzNzczM0AyYV8yLjJjNTMxYzUtL2JfYSNfZC9ycjRnNWVgLS1kMTZzcw%3D%3D&amp;vvpl=1&amp;l=202405071538287009D1F2AE031C0F12DD&amp;btag=e00088000" poster="https://p16-sign-va.tiktokcdn.com/obj/tos-maliva-p-0068/8656cdbef8fd4935858275e9765af169_1684161750?x-expires=1715266800&amp;x-signature=gxs%2F4CuhB%2B5krcWGIgSkAYYxkKU%3D" preload="auto" playsinline="" data-e2e="Player-index-EmbedPlayerVideoItem" class="css-ukfjzf e1hu91t71"></video>
<figcaption>Isang skit kung saan si Inka Magnaye ang representasyon ng aircon humor. Pansinin na sa maraming kaso, hindi nakatatawa sa karaniwang tao ang aircon humor dahil lamang hindi sila maka-relate sa buhay-danas ng isa't isa.</figcaption>
</figure>

Ang kanal humor naman ay mas komplikado. May tuhog ito sa lahat ng aspeto ng buhay ng pangkaraniwang masa. Maaari itong maging politikal, praktikal, seksuwal, para sa ngayon, para sa noon, reperensiyal sa mga pangyayaring online o offline, o lahat ng ito nang sabay-sabay. Walang pader ng kalinisan sa moral na pumipigil sa mga paksang tinatalakay o tinutuligsa ng kanal humor, bagama't may mga antas ng kakanalan na may sari-sariling hangganan na tatalakayin natin mamaya.

<figure class="image">

{{ 'HAuU_nKMP1U' | youtube | safe }}

<figcaption>Sa video na ito, pansinin kung paano ginamit ni Vice Ganda ang pagiging taboo ng pagbanggit ng mga palabas sa kalaban nilang network. Ito ay isang magandang halimbawa ng kanal humor dahil ito ay reprensiyal, mapanuligsa sa norms, at praktikal dahil ang It's Showtime at ang kalabang programa nito na Eat Bulaga ay naging bahagi na ng araw-araw na buhay ng mga pamilyang Pilipino.</figcaption>

</figure>

Kapag pinagtabi ang kanal at aircon humor, may malaking kontrast na makikita. Ang kanal ay mayaman sa kultura, hindi lang kulturang etniko kundi maging kulturang urban, underground, at corporate. Samantala, ang aircon ay nagmumukhang pambata dahil sa kasimplehan nito. Sa katunayan, maraming taong kanal ang may tuligsa laban sa mga aircon humor ano pa't naging paksa ng maraming moda sa mga social media platforms ang kaibahan ng kanal at aircon humor. Ang pinakanakatatawang biro sa aircon humor ay walang binatbat sa pinaka-corny na biro sa kanal humor. Subalit may elemento ang mga biro kung saan ang mga birong corny ay sumosobra sa pagka-corny ano pa't nagiging nakatatawa na ito, kung dahil lamang sa elemento ng hiya para sa nagbitaw ng biro. Dito sumisinag nang maliwanag ang aircon humor kapag itinatabi sa kanal.

<figure class="image">

{{ 'vtx9ZKnlATc' | youtube | safe }}

<figcaption>Sa sikát na video na ito, pansinin kung paanong ang sentro ng katatawanan kay Anne Curtis ay ang kanyang pagkakamali, na nagpapaalala sa pagiging <i lang="en">naïve</i> o walang-malay ng mga aircon humor. Pansinin din ang mapanuligsang banter ni Anne kay Vice Ganda tungkol sa asawa ng kanyang kapatid na camel, na indikasyon ng pagtawid ni Anne mula sa pagka-aircon tungo sa kakanalan, na tatalakayin natin nang higit mamaya.</figcaption>
</figure>

## Mga personalidad sa kanal at aircon

Karaniwan nang iniuugnay ang aircon humor sa pagiging corny, walang sense, o pagiging <i lang="en">out-of-touch</i> sa mga karanasang pangmasa, pagiging clumsy, at katangahan sa pangkalahatan, bagama't hindi palagi. Sa mga sikat na personalidad, maituturing na aircon humor ang mga gaya nina Georgina Wilson at Solenn Heusaff. Sa kaso ng dalawang ito, hindi sila tinitingnan ng madla sa lente ng kanilang karanasan sa buhay o sa aktuwal nilang sense of humor. Hindi agad iisipin ng karaniwang tao na corny, walang sense, o out-of-touch ang dalawang personalidad na ito. Sa halip, dahil sa kanilang panlabas na kaanyuang may pagkabanyaga at sa paraan nila ng pananalita na kung tawagin ay <i>konyo</i>, mas iniuugnay sila sa buhay mayaman, at samakatuwid ay sa aircon humor. Pansinin din na dahil sa kalinisan ng mga aircon humor, nakapagsasalita sila ng mga bagay na sa pamuntik-muntik ay bulgar nang hindi nila namamalayan.

<figure class="image">

{{ 'fVvxIPBCrI4' | youtube | safe }}

<figcaption>Sa video na ito, pansinin kung gaano kawalang-muwang si Karylle, na mula rin sa upper class na pamumuhay at kilalang konserbatibo, tungkol sa potensyal ng pagiging bulgar ng dalawang "bull". Ito rin mismo ang itinawag-pansin ni Vice Ganda, bagama't ang terminong ginamit niya ay "humor ng mga sosyal".</figcaption>

</figure>

Kabaligtaran ito sa kaso ng mga personalidad gaya nina Vice Ganda, Bayani Agbayani, at Paolo Ballesteros. Sa kaso ni Vice Ganda, iniimpluwensyahan ng kaligirang kuwento niya at karanasan ang sense of humor niya sa kanyang mga palabas at sa estilo ng kanyang pagho-host. Dahil lumaki at dumaan siya sa hirap, mas malapít sa masa ang sense of humor niya, kaya naman itinuturing siyang kanal humor. Ganito rin ang kaso ni Bayani Agbayani. Pero dahil sa kanyang edad, kanyang kasarian, at tagal sa industriya, hindi na laging patok ang kanal humor niya sa maraming manonood. Ang phenomenon na ito ay kilala rin sa tawag na <i>dad jokes</i>, na bibigyang pansin natin mamaya. Sa kaso naman ni Paolo Ballesteros, bagama't lumaki sa upper class, bahagi siya ng noontime show na Eat Bulaga na kilala nang pangmasa. Ang estilo din niya ng pagho-host ay malapit sa mga pangkaraniwang tao, kaya naman kahit aasahan mong aircon humor siya dapat dahil sa kanyang buhay-danas, siya ay ibinibilang sa kanal humor dahil sa tagal ng kanyang karanasan kasama ng masa.

<figure class="image">

{{ 'h1QWN3424AQ' | youtube | safe }}

<figcaption>Sa video na ito, ginawang katatawanan ni Paolo Ballesteros, na isang kilalang drag queen at queer, ang stereotype ng pagkakaroon ng fringe curtain at ang kaugnayan nito sa pagkakaroon ng isang bakla sa pamilya. Higit pa itong nakatatawa nang kumpirmahin ng maybahay na mayroon nga silang anak na bakla. Ito ay magandang halimbawa ng kanal humor dahil sa pagiging reperensyal nito sa isang stereotype at praktika ng pang-araw-araw na buhay</figcaption>

</figure>

May mga personalidad naman ding nakatawid mula sa pagka-aircon tungo sa pagkakanal, at ang kabaligtaran nito. Isang halimbawa ng personalidad na tumawid mula sa pagka-aircon tungo sa pagkakanal ay si Anne Curtis, na kasama ni Vice Ganda sa noontime show na <i>It's Showtime</i>. Sa maagang bahagi ng kanyang karera bilang artista, itinuturing si Anne Curtis na aircon humor na kalebel nina Georgina Wilson at Solenn Heusaff. Sa katunayan, napangasawa nya kalaunan ang kapatid ni Solenn na si Erwan. Pero dahil sa tagal niyang nagho-host kasama ng icon ng pagiging kanal na si Vice Ganda, unti-unting natutuhan ni Anne ang galawan ng isang taong kanal. Walang pasubaling nasa dugo pa rin ni Anne ang pagiging aircon, lalo pa't ito ang kanyang kinalakhan. Subalit napasakatawan na rin niya ang kakanalan gaya ng makikita sa mga birong ibinabato niya, mga pananalitang kanyang ginagamit, at sa kanyang kaasalan.

<figure class="image">

{{ 'u3ukL7IfNN8' | youtube | safe }}

<figcaption>Sa di-inaasahan ay lumaban ng mapanuligsang biro ang socialte na si Anne Curtis sa kanal na si Vice Ganda. Kapansin-pansin, ang biruang ito ay pun o word-play na siyang monumento ng aircon humor.</figcaption>

</figure>

Sa kaso naman ng mga taong lumaking kanal at tumawid sa pagka-aircon, bagama't wala akong maipupuntong partikular na personalidad ay makakakuha tayo ng maraming halimbawa sa mga taong lumaki sa hirap, nagtrabaho, at nakaangat sa buhay. Para sa marami sa kanila, ang tinahak nilang landas ay sa pagtatrabaho para sa mga korporasyon, at nangangahulugan itong kailangan nilang makihalubilo sa mga taong nanggaling sa mayayamang buhay. Karamihan sa kanila ay natutong magsalita nang matatas sa Ingles, kumain sa mararangyang kainan, at lumipat sa mga tahanang literal na may aircon. Hindi nila naiwala ang pagiging kanal, subalit natutuhan nila ang teorya ng aircon humor. Samakatuwid nga, nauunawaan nila ang aircon humor sa isang lebel na kaya nila itong ibihis sa kanilang sarili tulad ng isang dayuhan sa ibang bayan na natutong makibagay sa mga mamamayan dahil sa tagal na ng kanilang pamamalagi sa lugar.

## Mga antas ng kakanalan

Gaya ng nabanggit, walang pader ng kalinisan sa moral na nagmamarka sa kung ano ang mga maaari at di-maaaring paksa ng mga birong kanal. Subalit sa loob ng kanal humor ay may iba't ibang antas ng kakanalan na nagmamarka ng hangganan sa mga paksa ayon sa kaangkupan nito sa kasalukuyang konteksto, ito man ay lugar, tagapakinig, o panahon. Isa-isahin natin sila. {{ 'antas-ng-kakanalan' | footnote | safe }}

{% footnote 'antas-ng-kakanalan' %}
Ang mga susunod na "antas ng kakanalan" ay batay sa personal kong mga karanasan bilang isang taong kanal na nasa napaliligiran ng mga taong kanal din. Hindi ito batay sa anumang pag-aaral sa wika at antropolohiya.
{% endfootnote %}

**Canal**. Pansinin na titik C ang gamit sa baybay nito. Kilala rin ito bilang <i>Venice Grand Canal</i>. Ito ang antas ng kakanalan para sa mga taong galing sa aircon humor at tumatawid sa pagkakanal. Ito ang tagpuan ng dalawang sense of humor. Gaya ng sa aircon, malinis ito. Pero hindi nito iniiwan ang pagkakomplikado at ang kulturang kanal sa ngalan ng kalinisan at pagiging simple. Angkop ito para sa mga kontekstong corporate o sa mga lugar ng trabaho. Nakakatawa ito para sa mga middle class na nasa lugar ng trabaho, at papatok din ito sa aircon humor na mga boss at employer. Pansinin na hindi ito basta-basta magagaya ng sinumang isinilang at lumaki sa pagka-aircon, at may panganib ding baka maging corny ito. Ang antas na canal ay hindi politikal o seksuwal, at lalong bawal magmura, dahil ito ay mga katangiang hindi laging katanggap-tanggap sa mga lugar ng trabaho.

<figure class="image">
<div class="image-scroller image-scroller--grid image-scroller--gallery">
  <img src="https://ik.imagekit.io/8jjzxcl9p/posts/kanal-aircon/paminta.jpg" alt="Twitter user @twts1391: Ikaw na umiiyak nang patago: 😭😭😭. Mama mo: Nak bili ka nga pamintang durog">
  <img src="https://ik.imagekit.io/8jjzxcl9p/posts/kanal-aircon/tortang_takong.jpg" alt="New recipe unlocked: tortang talong (in the background, an eggplant filled with cooked filling and shaped like a pair of shoes is shown)">
  <img src="https://ik.imagekit.io/8jjzxcl9p/posts/kanal-aircon/criteria.jpg" alt="New recipe unlocked: tortang talong (in the background, an eggplant filled with cooked filling and shaped like a pair of shoes is shown)">
  <img src="https://ik.imagekit.io/8jjzxcl9p/posts/kanal-aircon/sandoval.jpg" alt="New recipe unlocked: tortang talong (in the background, an eggplant filled with cooked filling and shaped like a pair of shoes is shown)">
</div>
<figcaption>Ang mga ganitong meme ay halimbawa ng kanal humor sa antas na canal. Pansinin na dahil mga reperensiya ito sa praktika ng buhay, malaki ang  posibilidad na matawa rin dito ang mga taong aircon.</figcaption>
</figure>

**Creek**. Ang creek ay mas maruming bersyon ng canal. Magkasinglaki ang dalawa, subalit hindi ito takot na maghasik ng kapurit na politika, seksuwal na patutsada, o kaunting malalambot na mura. Mapalalampas pa ang creek sa mga lugar ng trabaho, basta't gagawin ito sa mga kontekstong hindi opisyal. Samakatuwid, ang pagsasagawa nito sa panahon ng mga pormal na pulong ay hahantong sa reklamo sa opisina ng Human Resources.

<figure class="image">
<div class="image-scroller image-scroller--grid image-scroller--gallery">
  <img src="https://ik.imagekit.io/8jjzxcl9p/posts/kanal-aircon/fubu.jpg" alt="Twitter user @twts1391: Ikaw na umiiyak nang patago: 😭😭😭. Mama mo: Nak bili ka nga pamintang durog">
  <img src="https://ik.imagekit.io/8jjzxcl9p/posts/kanal-aircon/ube.jpg" alt="Twitter user @twts1391: Ikaw na umiiyak nang patago: 😭😭😭. Mama mo: Nak bili ka nga pamintang durog">
  <img src="https://ik.imagekit.io/8jjzxcl9p/posts/kanal-aircon/finger.jpg" alt="Twitter user @twts1391: Ikaw na umiiyak nang patago: 😭😭😭. Mama mo: Nak bili ka nga pamintang durog">
</div>
<figcaption>Ang mga ganitong meme ay halimbawa ng kanal humor sa antas na creek. Maituturing itong banter sa pagitan ng magkakaibigan. May paunti-unting seksuwal na patutsada, pero hindi ito sapat para maging sobrang bulgar.</figcaption>
</figure>

<figure class="image">
<iframe class="embed embed--youtube" width="560" height="315" src="https://www.youtube.com/embed/mIdgZA2QoDg?si=y1l4E4e7-c678-MH&amp;start=483" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" referrerpolicy="strict-origin-when-cross-origin" allowfullscreen></iframe>
<figcaption>Simula sa 8:03, pansinin ang talamak na reprensyang seksuwal nina Vice at Jhong. Nasa antas itong creek dahil bagama't seksuwal ito, nakakulong ito sa labo ng wikang ginagamit, kaya naman tagô ang kahalayan sa mga batang nanonood sa tanghali.</figcaption>
</figure>

**Kanal proper**. Ito ang antas ng kakanalan na pang-araw-araw. Ito ang anino ng praktikal na buhay ng masang Pilipino. Ito ang antas na gamit ng mga nagbibiruang magkaibigan. Ito rin ang gamit sa mga sagutan online. Sa lahat ng antas ng kakanalan, ito ang may pinakamalawak na saklaw ng angkop na mga paksa. Maaari itong maging politikal, seksuwal, at maaari din itong magkaroon ng malulutong na mura. Maaari itong samahan ng pisikal na komedya, gaya ng pagsasayaw, paggawang katatawanan sa kaasalan at mannerisms ng taong pinag-uusapan, pagtuligsa sa paraang kakatuwa, at marami pang iba. Maaari itong mapagtanghal, at maaari din itong maging simpleng paglalaro sa mga pananalita. Ang tanging limitasyon lamang ng kanal proper ay ang labis-labis na pagkabulgar. Ang kanal proper ay pang-araw-araw, kaya naman kinakailangang maging angkop ito sa mga kontekstong pampamilya. Kinakailangang tagô ang pagkabulgar nito sa mga bata, at dapat may paggalang pa rin ito sa mga mas nakatatanda, lalo na sa mga magulang.

**Imburnal**. Ito ang pinakamababang antas ng kakanalan. Narito ang tae ng kanal humor. Walang limitasyon sa pagkaangkop sa antas na ito. Walang moral na pamantayang kinikilala ang antas nito. Ang tanging isinasaalang-alang lamang ay ang pagkakakilanlan ng mga tagapakinig at ang konteksto. May kakayahan itong maging pinakanakatatawang uri ng komedya, subalit kapag walang ingat itong isinagawa ay maaaring magkaroon ng lamat sa reputasyon ng nagbitaw ng biro. Ito ang tinatawag online na <i lang="en">cancellable</i>, samakatuwid nga, maaari kang ma-cancel online kung hindi ka maingat. Ang mga paksa nito ay naglalaro sa mabababaw na panganib gaya ng mga biro tungkol sa pagpapatiwakal, pagkalaglag ng bata sa sinapupunan ng ina, pagkamatay ng mahal sa buhay, malulutong na mura, bulgar na pananalitang may kinalaman sa pakikipagtalik, hanggang sa pinaka nakapangingilabot na mga paksa gaya ng panggagahasa, lansakang pagpatay, mga digmaan, at mga malalang politikal na isyu. Ang tolerance lamang ng iyong tagapakinig ang magiging batayan kung angkop ba ang isang birong imburnal.

## Pangwakas

Ang kanal at aircon humor ay isa lamang patotoo sa lawak at pagiging diverse ng kulturang Pilipino. Pero higit pa riyan, isa rin itong marka ng malawak na puwang sa pagitan ng mga mahihirap at mayayaman. Sobrang laki ng puwang ano pa't nagkaroon na ng magkaibang kultura sa loob ng iisang lipunan kahit na nagkakahalubilo naman ang mga tao ng magkakaibang antas panlipunan. Isa rin itong patotoo sa pagiging buhay at dinamiko ng wika at ang malapít na kaugnayan nito sa kultura.

Bagama't may impluwensya ng makabagong teknolohiya, ang dalawang sense of humor na ito ay matagal nang umiiral. Ang mas malinaw na pagkakaiba ng dalawa ay bunga ng mabilis na takbo ng buhay at ng katotohanang magkalayong-magkalayo ang karanasang kinabubuhayan ng mga mayayaman at mahirap. Isa itong pangyayaring umusbong bilang ebidensya ng hapis na dinaranas ng mga mahihirap at nasa gitnang uri, at ng marangya at komportableng buhay para sa mga nakatataas at naghaharing uri. 

Nawa, sa kabila ng malinaw na puwang na ito ay manatiling nagkakaisa ang dalawang demograpiko sa panahong kailanganin ng bayan na muling ipaglaban ang kasarinlan nito, laban kapuwa sa dayuhan at kababayan, mahirap man o mayaman.